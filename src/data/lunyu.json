[
  {
    "chapter": "学而",
    "paragraphs": [
      "子曰：学而时习之，不亦说乎？有朋自远方来，不亦乐乎？人不知而不愠，不亦君子乎？",
      "有子曰：其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！",
      "子曰：巧言令色，鲜矣仁！",
      "曾子曰：吾日三省吾身：为人谋而不忠乎？与朋友交而不信乎？传不习乎？",
      "子曰：道千乘之国：敬事而信，节用而爱人，使民以时。"
    ]
  },
  {
    "chapter": "为政",
    "paragraphs": [
      "子曰：为政以德，譬如北辰，居其所而众星共之。",
      "子曰：诗三百，一言以蔽之，曰：思无邪。",
      "子曰：道之以政，齐之以刑，民免而无耻；道之以德，齐之以礼，有耻且格。",
      "子曰：吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。",
      "孟懿子问孝。子曰：无违。"
    ]
  },
  {
    "chapter": "八佾",
    "paragraphs": [
      "子曰：人而不仁，如礼何？人而不仁，如乐何？",
      "林放问礼之本。子曰：大哉问！礼，与其奢也，宁俭；丧，与其易也，宁戚。",
      "子曰：夷狄之有君，不如诸夏之亡也。",
      "季氏旅于泰山。子谓冉有曰：女弗能救与？对曰：不能。子曰：呜呼！曾谓泰山不如林放乎？",
      "子曰：君子无所争。必也射乎！揖让而升，下而饮。其争也君子。"
    ]
  }
]
